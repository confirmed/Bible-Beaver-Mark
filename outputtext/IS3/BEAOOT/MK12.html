<!DOCTYPE html>
<html>
<head>
	<meta charset="UTF-8" />
	<meta name="viewport" content="width=device-width, initial-scale=1.0" />
	<title>Ootech Oochu Takehniya Tinkles 12</title>
	<link rel="stylesheet" type="text/css" href="mobile.css">
</head>
<body>

<nav>
	<a href="MK11.html">&#9664;</a>
	<a href="MK.html">&#9776;</a>
	<a href="MK13.html">&#9654;</a>
</nav>

<div class="chapter section MK12 BEAOOT bea MK" dir="ltr" data-id="MK12" data-nextid="MK13" data-previd="MK11" lang="bea">
<div class="c">12</div>
<div class="s">Tghachyestla keneti onketi matgha. </div>
<p>
	<span class="v MK12_1" data-id="MK12_1"><span class="verse1 v-num v-1">1&nbsp;</span>KWA tyi yaotatich yiheaghasule. Ehlaiti yaghi tane oonehye chiche chok chine ochunehyehti, kahchu anetye ootaisuggi oola lon, kahchu hayaghinkyetlon ayeti chiche tu taaoohklitigha, kahchu nayaghintsih khaghatai kwa, kahchu yaniyiooh oonehyene tane, kwa tontyetsidesha.</span>
	<span class="v MK12_2" data-id="MK12_2"><span class="v-num v-2">2&nbsp;</span>Kootoo koonioonizutooh otsiyateha ayi ehlaiti yakeotiche yinkhadoya natlone tezoo, yayual assilon chiche natlone tezoo chiche chine oochunihyehi tsi.</span>
	<span class="v MK12_3" data-id="MK12_3"><span class="v-num v-3">3&nbsp;</span>Kahchu nighatintyi, kahchu kikutatooz, kahchu tahzoh achukihteha.</span>
	<span class="v MK12_4" data-id="MK12_4"><span class="v-num v-4">4&nbsp;</span>Kahchu yachideha achune woaine; kahchu ine tsihadehyitl, kahchu tsinakoozehai yetsi ihe, kahchu achukideha maooya ooli.</span>
	<span class="v MK12_5" data-id="MK12_5"><span class="v-num v-5">5&nbsp;</span>Kahchu achune otsideha; kahchu ayi hazehai; kahchu achune natlone, tahkine chu kikutatooz, tahkine chu kizehai.</span>
</p>
<p>
	<span class="v MK12_6" data-id="MK12_6"><span class="v-num v-6">6&nbsp;</span>Kwaka ehlaiti machue ayehi, o-ochi mandayadetlahoo, ayi chu haistlachi yachiyadeha toowe ehti ihe, Kiya indi nootghahassi sechue.</span>
</p>
<p>
	<span class="v MK12_7" data-id="MK12_7"><span class="v-num v-7">7&nbsp;</span>Ahwole ayine oonehyene tane toowe hlaghatati, Tunela katsila kakaoozutassi; kwa hoote zaoogheli, kwa naghani kakao-odzutassi.</span>
	<span class="v MK12_8" data-id="MK12_8"><span class="v-num v-8">8&nbsp;</span>Kahchu nighatintyi, kahchu kizehai kahchu khakitihtyi chiche chine ochenihyehti iite otsi.</span>
</p>
<p>
	<span class="v MK12_9" data-id="MK12_9"><span class="v-num v-9">9&nbsp;</span>Yea aaoti ayi kakaoodzutti chiche chine ihe ochanahyehi? yuhchinatlone chahtawoleissi oonehycne tezoo, kahchu achune chiche chine ihe ochanahyehi ghaooalassi.</span>
	<span class="v MK12_10" data-id="MK12_10"><span class="v-num v-10">10&nbsp;</span>Koo kahchu atu makeh ootaghatechila tidi aduskles; ayi tsye kiyenali? ayine nito kwa aootline ayi hatse oohniya sookewostidi:</span>
	<span class="v MK12_11" data-id="MK12_11"><span class="v-num v-11">11&nbsp;</span>Tila Aghakaoodzutti makyeoahchi, kahchu ohtye kawochulih naghataitgha?</span>
</p>
<p>
	<span class="v MK12_12" data-id="MK12_12"><span class="v-num v-12">12&nbsp;</span>Kooh chu oonkhaghanatgha kiyuhchutigha, ahwole tane eghauejitlon: aghatane atawo-otihi ihe ako-oyehti ihe ayi meaghasoochali: kahchu kiyechutestyetllon, taichi ghanintyetl yu.</span>
</p>
<p>
	<span class="v MK12_13" data-id="MK12_13"><span class="v-num v-13">13&nbsp;</span>Kahchu kichiteha tahkine Phariseene chu Herodiana chu, kiyukluhchi gha yazake.</span>
	<span class="v MK12_14" data-id="MK12_14"><span class="v-num v-14">14&nbsp;</span>Kootoo nighanintyetl tsi, toowe kiyehti, Taneghaotatich atawotihi hlodinti, atu chu ooline inaoohoontyiassi: atu chu kyinditaniha tane oontya kehe, ahwole taneghaodintich Nagha Tgha oontya kehe matlontideh: Tsiwohzon la machulelu mehtikechilehe sooniya Caesar, intooe ate chu?</span>
	<span class="v MK12_15" data-id="MK12_15"><span class="v-num v-15">15&nbsp;</span>Kaooyeli la, atu kaooyeli koole? ahwole atai atawonatioo meaneahe, toowe yehti, Yehoo gha sakaootahun aoontye? sananahah sooniya satsoone, wosyekhai.</span>
	<span class="v MK12_16" data-id="MK12_16"><span class="v-num v-16">16&nbsp;</span>Kwa nakiyiooh. Kahchu toowe yehti, Mea achintye sikooh kahchu takehnichatinklesi mindizi? Kahchu toowe kiyehti, Caesar tsi.</span>
</p>
<p>
	<span class="v MK12_17" data-id="MK12_17"><span class="v-num v-17">17&nbsp;</span>Kahchu Jesus ateyatetla toowehchu yehti, Caesar ghanahah ayi ooli ayahi Caesar, Nagha Tgha chu ooli ayahi Nagha Tgha. Kwa Kiyaoolih.</span>
</p>
<p>
	<span class="v MK12_18" data-id="MK12_18"><span class="v-num v-18">18&nbsp;</span>Kootoo kooyinkhachatestyetl ine Sadducee yaghine nachaghintai oontooe ghatine; kahchu taoontya kiyehti toowe ghati ihe,</span>
	<span class="v MK12_19" data-id="MK12_19"><span class="v-num v-19">19&nbsp;</span>Taneghaotatyehchi, Moses aghaadusklesiih, Ooline mekye tehtsut, ate, matsiyue chu yechodyesha ate, kahchu tsito atu yechodyesha ate, mekye matsiyue niyatahtyeloo, yaskyege yayanuhi tsito mekye.</span>
	<span class="v MK12_20" data-id="MK12_20"><span class="v-num v-20">20&nbsp;</span>Oowhilihi taiuchine hlyehligi ghili: kwa ayi hatse tsege nitintyi, tehtsutooh atu tsito yechodyesha.</span>
	<span class="v MK12_21" data-id="MK12_21"><span class="v-num v-21">21&nbsp;</span>Kooh chu haladi tachi tsege ninayatihtyi kahchu tehtsut atai chu atu tsito yechodyesha: haladi tachi ayi chu kwaka hlyeih.</span>
	<span class="v MK12_22" data-id="MK12_22"><span class="v-num v-22">22&nbsp;</span>Kahchu taiuchi aline aghahiii, kahchu atu tsito yechoghatatyel: hli haistlahchi ayi tsege tehtsutii.</span>
	<span class="v MK12_23" data-id="MK12_23"><span class="v-num v-23">23&nbsp;</span>Hooghaghintyetl tsi, tsitike ghaiskye tsi ooli ate mea soo ate yakahoota tyiooh? taiuchi ghili aghanetye kookahsatalon.</span>
</p>
<p>
	<span class="v MK12_24" data-id="MK12_24"><span class="v-num v-24">24&nbsp;</span>Kahchu Jesus ateyatetla toowehchu yehti, Atu kha yaghayala, atu itawahtihi ihe, aduskles tyiyi, Tikeaootli koole manatsutti?</span>
	<span class="v MK12_25" data-id="MK12_25"><span class="v-num v-25">25&nbsp;</span>Kootoo tsitike ghaiskye ate koozetse otsi atu inkah tueakoochila koole atu chu hlakoochilalon; ahwole keotihchi tyiyi yeghinhtyelon yataihchi ati.</span>
	<span class="v MK12_26" data-id="MK12_26"><span class="v-num v-26">26&nbsp;</span>Ahwole tehtsut ine, tsitike nawokyesi: atu makyeh ootaghatyechtah ooli la Moses adusklese, tyeha yehti kat tsaghehtonti Tikeaootli yechiintechii, Suni Tikeaootli asli aoontye Abraham tgha asli, kahchu Tikeaootli asli aoontye Isaac tgha asli, kahchu Tikeaootli asli aoontye Jacob tgha asli?</span>
</p>
<p>
	<span class="v MK12_27" data-id="MK12_27"><span class="v-num v-27">27&nbsp;</span>Oochu natooene atu yeta odeha ahwole yaghitane gha: ayi ihe o-ochi kayaghatsut.</span>
</p>
<p>
	<span class="v MK12_28" data-id="MK12_28"><span class="v-num v-28">28&nbsp;</span>Kahchu ehlaiti adesklesi yahchidyesha, kahchu atitsuklon ihe inchiotatyech otye, kahchu atawotihoo tsiwohzon ateyatetlalon, taoontya yehtilon, Tyeya ootaihchi hatse tsiwotsatyehli?</span>
</p>
<p>
	<span class="v MK12_29" data-id="MK12_29"><span class="v-num v-29">29&nbsp;</span>Kahchu Jesus toowe hakehe ateyatetla, Hatseto tsiwotsatyehli anetye asikooh titih Nea oozintso, Israel; Naghaghatai Nagha Tgha atane zon Naghaghatai aoontye:</span>
	<span class="v MK12_30" data-id="MK12_30"><span class="v-num v-30">30&nbsp;</span>Kahchu maoontye Nagha Tgha Naghaghatai atghe nedzye ihe, kahchu atghe matsinde ihe, kahchu atghe nindi ihe, kahchu atghe nanatsutti ihe: ayila hatsetoh tsiwotsatyehli.</span>
	<span class="v MK12_31" data-id="MK12_31"><span class="v-num v-31">31&nbsp;</span>Oo ayi onkye kwa hlye oontye, toowe hakehe, Mataghoonti nehtanoone natsun matintya kehe. Oontooe tsiwotsatyehli ootaihchi miindichatoohai tizon.</span>
</p>
<p>
	<span class="v MK12_32" data-id="MK12_32"><span class="v-num v-32">32&nbsp;</span>Kahchu adesklesne toowe yehti. Kwa hli Taneghaotatyechi, kooh tintiih hlonchati: ehlaiti zon Tikeaootli ali; atu achune atune zon:</span>
	<span class="v MK12_33" data-id="MK12_33"><span class="v-num v-33">33&nbsp;</span>Kahchu machutye atghe khadzye ihe, kahchu atghe atsatitsuk ihe, kahchu atghe khatsinde ihe, kahchu atghe mehnatsutsut ihe, kahchu yuatutih yetanoone atwati yakehe, ootaihchi kyeindi ooteha ayi aghoo atghe tsichatihuli chu inghade keochaachi chu.</span>
</p>
<p>
	<span class="v MK12_34" data-id="MK12_34"><span class="v-num v-34">34&nbsp;</span>Jesus wa-inchi ooyu tahwohzon, toowe yehti, Atu tontye tsi anatih Nagha Tgha nataghe otsi. Atu ayi keh taoontya atu nichatitah ooli.</span>
</p>
<p>
	<span class="v MK12_35" data-id="MK12_35"><span class="v-num v-35">35&nbsp;</span>Kahchu Jesus otyesta toowehchu yehti taneghaotatyechoo sahtgha tyetachatlihi kwa tyiyi oota, Yehoo gha adesklesne kooghatya oontye Christ David machue?</span>
	<span class="v MK12_36" data-id="MK12_36"><span class="v-num v-36">36&nbsp;</span>Ayi ihe David atane koochati kooehtii Atsinde Oochu ihe, Kakaoodzutti kooyehtii Sakaoodzutti, Nuni sinta noohtichintye atehzonih aiseakooyasle ate tsintanine.</span>
</p>
<p>
	<span class="v MK12_37" data-id="MK12_37"><span class="v-num v-37">37&nbsp;</span>David atai hoochati nai Kakaoonadzutti yehti; tyechi otsi gha machue yilontye? Tyetaisanaine kyehanelilon oochu kititsalon.</span>
</p>
<p>
	<span class="v MK12_38" data-id="MK12_38"><span class="v-num v-38">38&nbsp;</span>Kahchu toowe yehti machiootehe, Matsagha ghahta adesklesne, tane ayine kwaghintyene koo kestue yaintyesne, kahchu kwaghintye kyila chihchiche inchiatahachulihti.</span>
	<span class="v MK12_39" data-id="MK12_39"><span class="v-num v-39">39&nbsp;</span>Kahchu asta otyihti tyetachatlihi kwa, kahchu o-ochi nataghisatooh asta kwehluchayihti:</span>
	<span class="v MK12_40" data-id="MK12_40"><span class="v-num v-40">40&nbsp;</span>Chahte akiyila ya kwa waatyihi, kahchu tane ghanaahooh oontyes oohatatyech: ayi ti otsinighatooalassi ohtye otaihchi ketselihoo keochaahchi.</span>
</p>
<p>
	<span class="v MK12_41" data-id="MK12_41"><span class="v-num v-41">41&nbsp;</span>Jesus chu sata sooniya ninchatilesti oghade, kahchu tane ya-ih iotsi sooniya otsiyatelyihoo kweotsi nichatilihi sooniya; natlone chu tatintlone natlon kwechihatehul.</span>
	<span class="v MK12_42" data-id="MK12_42"><span class="v-num v-42">42&nbsp;</span>Yuhchidesha ehlaiti tsege tiesunni waatyihi ali, kahchu kwehchiyatehyitl o-ochi yaintsutli onketya sooniya satsoone toolya ehlaiti sooniya satsoone enetya eyontyi.</span>
</p>
<p>
	<span class="v MK12_43" data-id="MK12_43"><span class="v-num v-43">43&nbsp;</span>Kahchu yaotatichne tyechi yehti, toowehchu yehti, Kwa hli anaghaisii, tai tiesunnioo waatyihi naghataihchi ohtye kwechiyatestla, anahtye naghai ooia kwechitala sooniya nichatilesti:</span>
	<span class="v MK12_44" data-id="MK12_44"><span class="v-num v-44">44&nbsp;</span>Ayi ihe aghanetye kwehchighadestla kootatintlon otsi; ahwole atai yindatli otsi kwehchiyatehyitl anetye ayehesi, anetye ooli yighataisi.</span>
</p>
</div>


</body>
</html>